<html>
<head>
<meta charset="UTF-8">
<link rel="stylesheet" type="text/css" href="../style.css">
<link rel="stylesheet" type="text/css" href="docu.css">
<script type="text/javascript" src="zon/zon.js"></script>
</head>
<body>
<script>zonnetje()</script>
<h1>Achtergrondinformatie restwarmte</h1>
<p>In Vesta zijn gegevens opgenomen over het aanbod van restwarmte van elektriciteitscentrales, afvalverbrandingsinstallaties, raffinaderijen en een aantal grote industrieën. Het gaat hierbij om alle centraal opgestelde elektriciteitscentrales, de raffinaderijen van Shell, Esso, Koch, BP en Kuwait in het Rijnmondgebied en Total in Vlissingen, de afvalverbrandingsinstallaties (AVI's) in Nijmegen, Duiven, Amsterdam, Rozenburg, Roosendaal, Alkmaar, Dordrecht (2x), Rotterdam, Wijster, Hengelo en Moerdijk (2x), en de industriële installaties van DSM Geleen, AKZO Nobel Hengelo en Delfzijl, Tata Steel IJmuiden, Aldel Delfzijl, Nurstar Budel, Dow Chemicals Delfzijl en Terneuzen, Zeeland Aluminium Company Ritthem, Sabic Geleen en Yara in Sluiskil.</p> 

<p>Hierbij is verondersteld dat maximaal 30 procent van het totale vermogen van een elektriciteitscentrale nuttig gebruikt kan worden als warmte. Voor raffinaderijen is een maximaal vermogen verondersteld van 125 megawatt, afgeleid van de Shell-raffinaderij in Gotenburg. Vaak staan op één locatie meerdere installaties bij elkaar, bijvoorbeeld in de Eemshaven, waar zes installaties (turbines) bij elkaar staan. Om te voorkomen dat het model dit allemaal als afzonderlijke bronnen gaat behandelen, en dus voor elke installatie een aparte hoofdleiding berekent, zijn deze bronnen samengevoegd.</p> 

<p>Het aftappen van warmte bij een elektriciteitscentrale leidt tot een afname van de elektriciteitsproductie. Per afgetapte gigajoule warmte wordt 0,18 gigajoule elektriciteit minder geproduceerd. Voor eenzelfde productie moet de centrale meer energie gebruiken. De extra kosten en uitstoot die met de warmtelevering samenhangen, worden toegerekend aan deze warmtelevering. Voor industrie en raffinaderijen is aangenomen dat het voor die processen om pure restwarmte gaat en niet om aftapwarmte. De kostprijs wordt hier slechts bepaald door het verbruik van elektriciteit voor de pompen. De kostprijs per gigajoule bij industrie is een aanname van CE Delft. Bij de AVI is er wel sprake van aftapwarmte. De investeringskosten en kostprijs per gigajoule zijn overgenomen van de aftapwarmte bij een kolencentrale.</p>

</body>
</html>
