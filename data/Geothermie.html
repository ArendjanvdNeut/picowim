<html>
<head>
<meta charset="UTF-8">
<link rel="stylesheet" type="text/css" href="../style.css">
<link rel="stylesheet" type="text/css" href="docu.css">
<script type="text/javascript" src="zon/zon.js"></script>
</head>
<body>
<script>zonnetje()</script>
<h1>Geothermie</h1>
<p>Uit gegevens over olie- en gasboringen heeft TNO kaarten opgesteld over de geschiktheid van de ondergrond voor warmtewinning door geothermie. Het gaat hierbij om kaarten die aangeven hoe groot de kans is op een succesvolle boring naar geothermie.<p> 

<p>Slechts op enkele locaties in Nederland is deze kans hoger dan 70 procent. Het gaat hierbij om locaties bij Rotterdam, Alkmaar-Hoorn, en enkele gebieden in Groningen, Friesland en Drenthe. Buiten deze locaties zijn er echter ook succesvolle geothermieprojecten mogelijk. De kans op een succesvolle boring in deze gebieden als geheel is er echter kleiner of geheel onbekend.</p>

<h2>Brondata</h2>
<p>De bodemgeschiktheidskaart is afkomstig van TNO. De CO2-besparingskaart geothermie is berekend met behulp van het Vesta model (eigenaar: PBL) op basis van het Geomarktprofiel 2006 (gegevens over woningtype en bouwjaar) en LISA en CBS (gegevens over utiliteitsbouw), welke weer gebaseerd zijn op de gemeentelijke basisadministratie. Op basis van de Voorbeeldwoningen van AgentschapNL (2011) is vervolgens berekend welke capaciteitsvraag daarbij hoort, waarbij is aangenomen dat utiliteitsbouw dezelfde energetische kwaliteit heeft als een rijwoning 1965-1974, bij gebrek aan betere gegevens.</p>

<p>In Vesta zijn gegevens opgenomen over de bodemgeschiktheid voor geothermie (TNO). De (extra) kosten en eventuele uitstoot die met de warmtelevering samenhangen, worden toegerekend aan deze warmtelevering. De besparing wordt uitgedrukt ten opzichte van de CO2 uitstoot door verwarmen met aardgas.</p>

<h2>Bodemgeschiktheid</h2> 
<p>De kaartlaag beschrijft of de bodem met een kans van hoger dan 70% geschikt is voor geothermie of niet. NB1: ook buiten deze contouren zijn succesvolle projecten mogelijk. NB2: er is aangenomen dat bij geschiktheid, de capaciteit in de ondergrond geen beperkende factor is om in de bovengrondse vraag te voorzien.</p>

<h2>CO2 besparing geothermie</h2>  
<p>De kaartlaag beschrijft de gemiddelde CO2-besparing als gevolg van het gebruik van geothermie ten opzichte van aardgas, in kg CO2 per jaar per pand. De kaart gaat uit van het warmteverbruik in een gebied en een gemiddelde CO2 reductie door toepassing van geothermie. NB1:  geothermie is niet overal mogelijk. NB2: er is aangenomen dat de capaciteit in de ondergrond geen beperkende factor is om in de bovengrondse vraag te voorzien.</p>

<h2>Meer informatie</h2>
<ul>
<li><a href='Energieopwekking_warmte_achtergrondinfo.html'>Achtergrondinformatie over energieopwekking met behulp van warmte</a></li>
</ul>

</body>
</html>

