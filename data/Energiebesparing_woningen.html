<html>
<head>
<meta charset="UTF-8">
<link rel="stylesheet" type="text/css" href="../style.css">
<link rel="stylesheet" type="text/css" href="docu.css">
<script type="text/javascript" src="zon/zon.js"></script>
</head>
<body>
<script>zonnetje()</script>
<h1>Energiebesparing Woningen</h1>
<h2>Wat kan je met de data, wat laat de data zien?</h2>

<p>De uitkomsten geven inzicht in de indicatieve winst in termen van energiebesparing, CO2, welke investeringskosten daarbij horen en wat de jaarlijkse besparing op de energierekening is (en deze twee laatste gecombineerd geven de simpele terugverdientijd). Op basis van deze gestandaardiseerde landelijke gegevens kan een eerste quickscan worden gemaakt van het laaghangend fruit in een gemeente op wijk of buurtniveau, en als zodanig helpen bij de visievorming op dit onderwerp. De uitkomsten zijn niet geschikt om voor een enkel pand de beste oplossing te vinden en het is altijd aan te raden om in een vervolgfase deze standaardgegevens te verrijken met lokale aanvullende of specifiekere informatie.</p>

<h2>Waar komen de basisdata vandaan en welke aannames zijn gebruikt?</h2>
<p>Voor de bestaande woningvoorraad is het Geomarktprofiel gebruikt voor 2006. Dit bestand bevat gegevens over het aantal huishoudens, het bouwjaar en het type woningen. Daarnaast bevat dit bestand een aantal sociaaleconomische gegevens over de bewoners, zoals de huishoudensgrootte, het inkomen en de eigendomsverhoudingen. De basis voor het Geomarktprofiel is de gemeentelijke basisadministratie (GBA) waarvoor gemeenten gegevens aanleveren, naast andere bronnen. Het Geomarktprofiel bevat dominante woningtypen en dominante bouwjaren op 6-positie postcodeniveau (4 cijfers en 2 letters). ‘Dominant’ betekent dat het meest voorkomende woningtype en bouwjaar op 6-positie postcodeniveau de classificatie bepaalt. Dit postcodeniveau omvat gemiddeld circa 15 woningen, en komt vaak overeen met een straat of een deel van een straat. Op dit niveau zijn de woningen vaak van hetzelfde type en in dezelfde periode ontwikkeld. Afwijkingen treden vooral op in oudere binnensteden, waar bouwjaren en woningtypen op 6-positie postcodeniveau meer uiteenlopen. Hier komt dan ook vaak het type ‘divers’ voor . Op basis van woningbouwtype en bouwjaar wordt op basis van de voorbeeldwoningen (Agentschap NL, 2011) een indicatief huidig energieverbruik en energielabel vastgesteld. </p>

<h2>Welke rekenregels zijn gebruikt?</h2>
<p>Op basis van de voorbeeldwoningen is vervolgens berekend welke labelsprongen gemaakt kunnen worden en welke energiebesparing en kosten/baten daarbij horen. De effecten op het energiegebruik en de kosten voor de maatregelen zijn afkomstig van de voorbeeldwoningen van AgentschapNL (2011). Voor verbetering van de efficiency van de woningschil (dak, vloer en gevel) en installaties (warm tapwater en verwarming) is het besparingspakket uit de voorbeeldwoningen van AgentschapNL als maximale verbetering van de efficiency voor de gebouwschil en apparatuur gebruikt. Dit pakket verbetert de woning gemiddeld naar een Label B-niveau. Er zijn ook pakketten voor tussenlabels en een maximaal pakket (label A+) bepaald. Voor het besparingspakket is de gebouwefficiency bepaald en zijn de bijbehorende investeringskosten weergegeven. In het besparingspakket gaat het om combinaties van isolatiemaatregelen van de woning (dak-, vloer- en gevelisolatie) en verbetering van de efficiëntie van de installatie voor ruimteverwarming (HR107). </p>
</body>
</html>
